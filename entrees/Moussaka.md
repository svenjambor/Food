INGREDIËNTEN
  
1x
2x
3x
Voor de gehaktsaus
500 gram rundergehakt van goede kwaliteit (kalfs- of lamsgehakt kan ook)
½ blik gepelde tomaten
30 ml droge witte wijn (welke je lekker vind)
2 theelepels tomatenpuree
2 laurierblaadjes
1 theelepel gemalen piment (of 2 pimentkorrels die je mee laat trekken)
2 theelepels kaneel
3 theelepels oregano
2 teentjes knoflook (geperst)
2 kleine uien (zeer fijn gesneden/gehakt)
Voor de vulling
8 middelgrote aardappelen
2 aubergines
Voor de bechamelsaus
900 ml volle melk
2 eidooiers
50 gram roomboter
50 gram bloem
50 gram parmezaanse kaas / Grana Pandano (geraspt)
1 flinke snuf nootmuskaat (liefst vers geraspt)
Nog wat extra geraspte kaas voor de bovenkant

INSTRUCTIES
 
Eerst die aromatische gehaktsaus maken
Doe een scheutje olijfolie in een hapjespan en doe de uitjes met de knoflook in de pan om de uitjes in ongeveer 5-10 minuten zacht en glazig te bakken, niet bruin laten worden.
Doe nu het rundvlees erbij. Zet het vuur wat lager en laat het gehakt rullen (doe dit dus op laag vuur om te voorkomen dat je knoflook verbrandt). Het is aan te raden om tijdens het rullen het gehakt zoveel mogelijk te blijven bewerken met een spatel zodat dit een mooi egaal geheel wordt. Zodra het gehakt gaar is kun je het geheel in een zeef afgieten om eventueel het teveel aan vet af te laten voeren. Doe het mengsel daarna weer terug in de pan en laat nu ook de laurierblaadjes even mee stoven.
Doe de tomatenpuree erbij en bak dit even mee met het gehakt en de laurierblaadjes, roer goed door. Doe daarna de wijn erbij om het mengsel af te blussen. Laat het geheel doorsudderen totdat al het vocht is opgenomen door het gehakt.
Nu kun je gepelde tomaten erbij doen, samen met de oregano, de gemalen piment en de kaneel. Breng dit zachtjes aan de kook totdat het mengsel een mooie consistentie heeft.
Haal nu de laurierblaadjes uit het mengsel (en de pimentkorrels als je hele pimentkorrels hebt gebruikt )en breng verder op smaak met zout en peper. Zorg dat het mengsel goed op smaak is, dit wordt namelijk de smaakmaker van de moussaka. Zet het mengsel even weg om verder te gaan met de rest.
Tijd om met de aardappelen en aubergines aan de slag te gaan
Schil nu de aardappelen en snijd ze in de lengte in mooie dunne plakken (zo dik als je mes). Doe hetzelfde met de aubergines.
Doe weer een flinke scheut olijfolie in een pan en laat het goed heet worden. Bak nu de aardappelplakken om en om tot ze flink bruin zijn. Omdat de plakken niet te dik zijn zouden ze hierdoor allemaal al goed voorgegaard zijn. Laat de aardappelplakken uitlekken op keukenpapier (ook de bovenkant afdeppen).
Nu zijn de aubergines aan de beurt. Doe weer een scheut olijfolie (niet teveel want de aubergines nemen veel olie op) in de pan en bak de aubergines om en om mooi bruin. Het kan zijn dat je tussentijds af en toe wat olie erbij moet doen. Laat deze plakken ook op keukenpapier uitlekken.
Zorg dat de ovenschaal goed is ingevet en begin met een laagje (iets minder dan de helft) aardappels op de bodem. Doe dit niet dakpansgewijs, maar leg eerst gewoon de bodem als een puzzel vol, en doe wat kleinere stukjes in de gaten die ontstaan zodat het een mooie egale laag wordt.
Verspreid nu hierop het gehakt met een spatel en druk het goed aan.
Doe nu alle aubergineplakken erboven op en zorg dat alles goed bedekt is. Dit alles sluit je af met weer een laag aardappelen. Druk alles zachtjes aan zodat straks de bechamelsaus erboven op kan.
Last but not least: een heerlijke bechamelsaus als topping
Nu gaan we de bechamelsaus klaarmaken. Begin met het smelten van de boter in een hoge pan. Zodra de boter is gesmolten doe je de bloem erbij. Laat dit even een paar minuten borrelen zodat de bloem kan garen. 
Verwarm de melk even in de magnetron (niet laten koken). Giet nu een flinke scheut melk bij het boter/bloem mengsel. Roer dit goed zodat eventuele klontjes weg zijn. Laat het even koken en als het goed is gaat het al wat binden.
Doe zodra het wat gebonden is de rest van de melk erbij en laat dit even koken zodat het de dikte krijgt van een mooie saus (lobbig) en de bloem goed is opgenomen. Zodra het de goede consistentie heeft haal je de pan van het vuur en klop je de eidooiers erdoor.
Roer tot slot de geraspte kaas erdoor en rasp wat nootmuskaat erdoor. Ik doe vaak nog even een flinke snuf kaneel erbij voor een extra kick.
Giet de bechamelsaus over de moussaka en rasp tot slot nog wat kaas erover zodat je een mooi goudbruin korstje krijgt straks.
Bak de moussaka ongeveer 40 – 45 minuten op 180° totdat de bovenkant mooi goudbruin is. Laat het buiten de oven nog even op adem komen.
Kali orexi, eet smakelijk!

